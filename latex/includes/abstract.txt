Attraverso una buona tecnica di ripresa stereofonica è possibile ricostruire nel
nostro cervello un’immagine sonora che si avvicini alla percezione reale, e
trasmettere nel miglior modo possibile il contenuto culturale ed emozionale
dell’evento musicale. La letteratura specifica descrive le tecniche di ripresa
stereofonica esclusivamente mediante applicazioni microfoniche pratiche. Non
esiste una trattazione matematica delle caratteristiche di ripresa né una
valutazione analitica delle configurazioni a prescindere dalle caratteristiche
dei trasduttori utilizzati. Lo scopo di questa ricerca è quello di avviare
un'analisi sulle principali configurazioni di ripresa stereofonica in modo da
avere modelli matematici di riferimento con cui confrontare il comportamento
fisico dei trasduttori e delle conseguenze che questi hanno nei confronti della
configurazione scelta.
